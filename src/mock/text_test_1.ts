export const textTest1 = `La basilica di San Magno è il principale luogo di culto cattolico di Legnano. Intitolata a Magno di Milano, arcivescovo ambrosiano dal 518 al 530, e costruita con uno stile architettonico rinascimentale lombardo di scuola bramantesca, è stata edificata dal 1504 al 1513. Si può ragionevolmente ritenere che il progetto della basilica sia stato realizzato sulla base di un disegno tracciato personalmente da Donato Bramante. Il suo campanile è stato costruito in seguito, dal 1752 al 1791. Il 19 marzo 1950 papa Pio XII ha elevato l'edificio sacro legnanese a basilica romana minore.

L'interno della chiesa è arricchito da varie opere d'arte, che sono state realizzate nei secoli mantenendo lo stile cinquecentesco lombardo — con influenze quattrocentesche — delle prime produzioni artistiche[1][2]. Le decorazioni più importanti conservate nella basilica sono gli affreschi della volta principale, che sono opera di Gian Giacomo Lampugnani, i resti delle pitture cinquecentesche della cappella di San Pietro Martire, che sono state realizzate da Evangelista Luini, figlio di Bernardino, gli affreschi delle pareti e della volta della cappella maggiore, che sono stati dipinti da Bernardino Lanino, e una pala d'altare del Giampietrino. Su tutte queste opere artistiche svetta[3], per la sua rilevanza, un polittico di Bernardino Luini, considerato unanimemente dagli storici dell'arte come uno dei capolavori dell'artista lombardo, se non la sua opera migliore[4][5].

Storia
Il luogo di edificazione

I resti del campanile romanico dell'antica chiesa di San Salvatore
Prima della basilica di San Magno la principale chiesa di Legnano era la chiesa parrocchiale di San Salvatore, la cui costruzione risalirebbe, secondo alcuni studi, al X oppure all'XI secolo[6]. Già nel XV secolo la chiesa di San Salvatore, che aveva uno stile romanico lombardo, era minata da problemi di stabilità che erano originati dalla vetustà delle strutture e dalle infiltrazioni dell'acqua dell'Olonella che scorreva poco distante[7]. A peggiorare la situazione c'erano anche le frequenti inondazioni del fiume[7].

La chiesa di San Salvatore crollò parzialmente alla fine del XV secolo e quindi i legnanesi ottennero dall'arcivescovo di Milano e da Ludovico il Moro, Duca di Milano, il permesso di demolire i resti del vecchio tempio e di costruire sullo stesso luogo una nuova chiesa[7]. Dato che l'aspetto generale della chiesa di San Salvatore era piuttosto sobrio, i legnanesi del XVI secolo decisero di edificare un tempio che fosse più sontuoso del precedente[8]

I potenziali danni alla struttura che potevano essere causati dalle infiltrazioni d'acqua, problemi già vissuti dai legnanesi per il primigenio edificio religioso a cui facevano riferimento, testimoniano il coraggio e le capacità tecniche dell'architetto progettista della basilica che decise, nonostante i rischi, di realizzare la chiesa di San Magno sullo stesso luogo dove sorgeva l'antico tempio di San Salvatore, ovvero a ovest dell'alveo dell'Olonella, poco lontano dal corso d'acqua principale[9].

Per quanto riguarda lo spazio a ovest della basilica, fin dal Medioevo, in corrispondenza della moderna piazza San Magno, era situato il cimitero principale di Legnano, che fu utilizzato per secoli per seppellire le salme della gente comune e che venne in seguito completato da una stanza sotterranea[10]. I nobili, infatti, inumavano i propri defunti all'interno delle chiese, mentre le salme del popolo venivano seppellite nei pressi dei templi: in particolare, le salme e le ossa inumate nella basilica di San Magno vennero rimosse alla fine del XVIII secolo[11]. A proposito dei cimiteri annessi alle chiese, Carlo Borromeo, nella sua opera De fabrica Ecclesiae, scrisse:

«[…] Certamente i cimiteri posti davanti o sotto l'atrio della chiesa servono ad eccitare nel cospetto dei vivi la memoria sia della carità verso i defunti sia la caducità delle umane sorti […]»
(Carlo Borromeo in De fabrica Ecclesiae[12])

Mentre sulle note descrittive relative alla visita pastorale effettuata a Legnano dal cardinal Giuseppe Pozzobenelli nel 1761, in riferimento al cimitero legnanese, è riportato che:

(latino)
«[…] [Coemeterium] a platea adjacente Solis columellis lapideis secernitur, ac distinguir […]»
(italiano)
«[…] [Il cimitero] è separato e distinto dalla piazza adiacente solamente da colonnine in pietra […]»
(Stralcio delle note relative alla visita pastorale del 1761 del cardinal Giuseppe Pozzobenelli[12])

In particolare, le colonnine divisorie citate nello stralcio della relazione del cardinal Pozzobenelli servivano a consentire l'accesso alla basilica, il cui ingresso fu spostato nel 1610 proprio a ovest, verso il cimitero[12]. Questo camposanto era conosciuto come "il foppone" e venne utilizzato fino al 1808, quando una disposizione del governo napoleonico obbligò le amministrazioni comunali a spostare i campisanti fuori dai centri abitati[10][12][13].

La costruzione

La basilica di San Magno e il suo campanile
Il contributo maggiore ai fondi necessari per realizzare l'opera fu dato dalle famiglie Lampugnani e Vismara, che all'epoca erano i due più importanti casati nobiliari di Legnano nonché i più antichi[14][15]. La prima pietra fu posata il 4 maggio 1504, mentre l'edificazione si concluse il 6 giugno 1513 con il completamento delle opere murarie[16]. Poco dopo iniziarono i lavori di decorazione degli interni con la realizzazione degli affreschi di Gian Giacomo Lampugnani, che dipinse la volta della cupola principale[17]. Uno scritto del 1650 di Agostino Pozzo, prevosto di San Magno dal 1628 al 1653[15], che fa parte dell'opera Storia delle chiese di Legnano, volume formato da 92 fogli e rilegato a pergamena[11], a proposito della costruzione della basilica, riporta che:

«[…] La chiesa di S. Magno, come si vede da un libro di maneggio fatto da un Alessandro Lampugnano, fu incominciata l'anno 1504 adì 4 maggio, et fu ridotta a perfettione l'anno 1513. Et questa fabrica sarebbe stata ridotta a perfettione in maggior brevità di tempo, se non fossero stati li disturbi di guerra che patì questo contorno, in particolare la terra di Legnano, atteso che, calando per la strada di Varese l'anno 1511 alli X dicembre, ne fu abbruggiata una parte e saccheggiato il resto; ne fa di ciò mentione il medemo tesoriere Alessandro Lampugnano, et è conforme a quello dice anco il Guicciardino nella sua storia nel libro X. […]»
(Agostino Pozzo in Storia delle chiese di Legnano, anno 1650[18])

Nel 1510 furono fuse le prime due campane della basilica: il 10 aprile quella da 50 rubbi, mentre il 24 maggio la campana da 80 rubbi[19]. Il 10 dicembre 1511 Legnano venne incendiata e saccheggiata dalle truppe svizzere, che facevano parte della Lega Santa e che erano scese in Italia per combattere la Francia di re Luigi XII: questo evento bellico, che è quello citato da Agostino Pozzo nel precedente stralcio della Storia delle chiese di Legnano, coinvolse anche la basilica di San Magno, che venne parzialmente danneggiata dall'incendio: quest'ultimo, in particolare, interessò i ponteggi installati per la sua costruzione[17][18][20].

Dal 1516 al 1523 ci fu una sospensione dei lavori che venne causata da una possibile carenza di fondi, oppure dalla mancata comunicazione, da parte del Bramante, delle modalità di decorazione degli interni: il grande artista urbinate si spense infatti a Roma nel 1514, quindi due anni prima della ripresa dei lavori[17]. Per quanto riguarda l'ipotesi che si allaccia alla mancanza di denaro, era sicuramente venuta meno la gran parte delle donazioni delle famiglie nobiliari che soggiornavano, anche periodicamente, a Legnano: queste ultime, che erano originarie di Milano, si trovavano in grande difficoltà economica a causa dell'invasione dell'esercito francese, che scacciò gli Sforza dal Ducato di Milano nel 1499[17].


Acquaforte del 1676 raffigurante la basilica di San Magno, qui chiamata "collegiata di Legnano"
Questo ribaltamento politico portò a uno sconvolgimento anche a livello amministrativo, ambiente frequentato dai nobili milanesi che soggiornavano periodicamente a Legnano[17]. Come conseguenza, Legnano subì un cospicuo impoverimento, che era causato dal sopraggiunto disinteresse dei nobili milanesi nei confronti delle loro proprietà possedute nel borgo legnanese: gli aristocratici milanesi erano ora impegnati a difendere i propri affari a Milano[17].

A questo si aggiunse la costante diminuzione dell'interesse dell'arcivescovo di Milano su Legnano, da cui conseguì anche il progressivo ritiro degli ordini monastici dai conventi legnanesi: ciò era conseguenza della sempre minore importanza strategica di Legnano, che era causata dalla perdita, da parte del Seprio, del suo atteggiamento ribelle nei confronti di Milano, tale per cui la presenza di truppe fisse nel borgo legnanese, che si trovava proprio ai confini del contado milanese, non era più giustificata[21].

I progetti originali della basilica sono andati perduti e quindi non esistono documenti su cui è riportata la firma del suo architetto: il nome del Bramante compare infatti solamente su testimonianze redatte in epoche successive[22]. I lavori di edificazione furono poi materialmente eseguiti sotto la supervisione dell'artista più importante - sia per esperienza che per sensibilità artistica - della Legnano dell'epoca, Gian Giacomo Lampugnani, oltre che materialmente seguiti da un capomastro dal nome sconosciuto[23]. Gian Giacomo era un lontano parente di Oldrado II Lampugnani, il condottiero protagonista della Legnano del XIII secolo che realizzò, tra l'altro, l'omonimo maniero e che completò la fortificazione del castello visconteo di Legnano[23]. Nel 1515 Gian Giacomo Lampugnani affrescò anche la volta principale della basilica, che fu la prima decorazione realizzata nella chiesa legnanese. Del suo lavoro Agostino Pozzo, prevosto di Legnano, scrisse:

«[…] l'anno 1515 a' duoi di aprile fu dato principio a pingersi il volto o ver tiburio di S. Magno da un Ms. Giacomo[N 1], con la mercede de lire cento otanta nella prima conventione, et altre otanta per la cornice[N 2] ossia nize con due brente di vino […]»
(Agostino Pozzo[9])

La basilica fu poi consacrata il 15 dicembre 1529 da Francesco Landino, vescovo ausiliare dell'arcidiocesi di Milano[15][19].

Il XVII secolo

Pianta della basilica di San Magno risalente al 1761 e contenuta negli Atti della visita pastorale del card. Giuseppe Pozzobenelli
Fino al 1610 l'ingresso alla basilica era situato verso il moderno palazzo Malinverni e quindi, rispetto all'odierna entrata, era ruotato di 90° verso nord: poi fu spostato nella posizione attuale. In origine l'entrata principale era collocata in corrispondenza della cappella dell'Immacolata (chiamata anche "dell'Assunta"): quando venne spostato l'ingresso, la porta d'entrata venne murata e questo spazio venne trasformato da atrio a cappella[24]. La seconda antica porta d'ingresso, che si trovava invece verso sud, in direzione delle case canonicali, nella moderna cappella del Santo Crocifisso, venne anch'essa murata nello stesso frangente[25]. Furono quindi aperte due nuove entrate, ovvero le moderne porte laterali della facciata principale che danno verso piazza San Magno[26].

La moderna porta principale fu invece aperta successivamente, forse nel 1840, oppure in precedenza, come risulta da alcune note di archivio relative alla visita pastorale effettuata a Legnano dal cardinal Giuseppe Pozzobenelli nel 1761, in cui è presente una descrizione della basilica di San Magno dove sono citate, oltre che disegnate, le tre porte prospicienti la moderna piazza San Magno[12]. Fu deciso di aprire la porta centrale perché i due ingressi laterali non consentivano al visitatore che entrava in basilica di trovarsi direttamente di fronte all'altare maggiore[25].

I lavori di spostamento delle entrate furono opera del Richini, già ingegnere delle fabbriche ecclesiastiche della Lombardia[1] e futuro progettista della chiesa legnanese della Madonnina dei Ronchi[27], che modificò anche l'aspetto esterno della basilica eliminando le costolature in rilievo, aggiungendo lesene, timpani e architravi alle nuove porte d'ingresso, aprendo delle finestre barocche sulla cupola e costruendo la lanterna e il tiburio: tutti questi interventi diedero alla basilica, nel complesso, un aspetto più leggero[1]. Fu probabilmente questa l'occasione in cui vennero persi i progetti originali della chiesa legnanese: l'altra congettura considera invece il già citato saccheggio del 1511[17]. In riferimento allo spostamento degli ingressi effettuato dal Richini, il prevosto Agostino Pozzo scrisse:

«[…] [Questa chiesa] è fatta in volto con le nize sotto per porvi le statue, havea altre volte in faccia una sol porta sopra la quale si legon quei versi positivi […] Havea questa chiesa due porte latterali, una verso settentrione ove altre volte era primieramente l'organo, et l'altra verso le case canonicali; furon l'anno 1610 chiuse et postivi à una l'altare di S. Maria, et S. Joseffo, all'altra S. Carlo, et invece di quelle ne furon aperte due verso la piazza […]»
(Agostino Pozzo in Storia delle chiese di Legnano, anno 1650[25])


In primo piano l'antico palazzo Leone da Perego, fondato nel Medioevo, in un acquarello di Giuseppe Pirovano. Sullo sfondo, si riconosce la basilica di San Magno
L'originario orientamento nord-sud fu scelto per una questione urbanistica: a ovest era presente il foppone, ovvero il cimitero, mentre a est si trova l'Olona: venne quindi deciso di realizzare le porte verso gli altri due punti cardinali. La cappella maggiore, che ospita l'altare principale, venne realizzata invece a est per tradizione cristiana[20]. Ciò fece sorgere un problema: chi entrava in basilica dall'antica porta situata a nord si trovava l'altare maggiore a sinistra e non di fronte; da questa contraddizione conseguì la decisione di ruotare gli ingressi di 90°, cioè verso est-ovest[20]. Un'altra congettura ipotizza invece che, durante la prima parte della storia della basilica, quando gli ingressi erano in direzione nord-sud, l'altare maggiore fosse situato in un'altra cappella che era allineata con la porta d'entrata principale[20].

Il 20 agosto 1611 vennero consacrate dal cardinale Federico Borromeo[26] due nuove campane, che erano state installate sul campanile il precedente 2 luglio[19]. In riferimento a questo avvenimento, una nota di archivio recita[19]:

«[…] una [campana] di 130 rubbi fatta a spese della comunità, l'altra, che prima era di 36 rubbi, accresciuta a spesa dei nobili al numero di 80 rubbi […]»
(Nota dell'archivio parrocchiale[19])

Prima della fusione delle due campane Lazzaro Brusaterio, canonico di San Magno, compì un viaggio a Sion, città svizzera del Canton Vallese, con l'obiettivo di portare a Legnano un frammento di una campana divenuta sacra per via di un miracolo compiuto da San Teodulo, che si trovava lì custodito e che doveva essere aggiunto, secondo le intenzioni, alla gettata di fusione delle nuove campane della basilica legnanese[19]. A tal proposito, Agostino Pozzo, prevosto di San Magno, scrisse:


Disegno del 1860 raffigurante la basilica di San Magno, opera di Mosé Turri senior (1837-1903)
«[…] Et perché nel Vallese vi è la città di Sion, overo Seduno come altri dicono et nella cattedrale di quella vi è una campana qual serviva sin dal tempo di S. Teodolo vescovo di quella città, essendo quel paese molto fertile come anco racconta il Botero nelle sue rivelationi, veniva dal Demonio invidiato, che pure era escitato dalle tempeste, et perché al sono di questa campana non poteva l'inimico aver l'intento suo, una volta la levò dal campanile et se la portava seco, quando ciò vedendo il Santo lo costrinse non solo a riponere la campana al suo loco ma anco a suonarla, nè di là si poté partire sin tanto che dal santo gli fu datta licenza così disponendo la Divina Volontà. Questa campana si conserva nella cattedrale et ne fa quel Vescovo gratia di qualche pezzetto ad altre chiese per metterlo nelle campane nove […]»
(Nota d'archivio di Agostino Pozzo[19])

Il vescovo di Sion Adrian von Riedmatten diede al Brusaterio il frammento della campana sacra, che venne poi incluso nella gettata di fusione[19]. Riedmatten, per testimoniare ufficialmente l'avvenimento, consegnò al Brusaterio una patente, che venne poi riportata da Agostino Pozzo negli archivi parrocchiali[19]. Le campane iniziarono così a risuonare nei cieli di Legnano, spesso durante le perturbazioni atmosferiche più intense e pericolose, come la grandine e i fulmini[19]. Di questa consuetudine che era comune all'epoca, Agostino Pozzo scrisse:

«[…] Et la virtù si della beneditione quanto del Santo metallo l'ha questo popolo più volte sperimentato sonando le campane nelle turbolenze de' tempi tempestosi. […]»
(Nota d'archivio di Agostino Pozzo[19])

Il XIX e del XX secolo

In primo piano sulla destra, di fronte all'ingresso di palazzo Maliverni, l'Olonella prima dell'interramento. Sulla sinistra si riconosce la parte retrostante della basilica. L'immagine risale al 1919
Nel XVII e nel XVIII secolo la basilica di San Magno non fu oggetto di interventi degni di nota[10]. Nel 1840 vennero eseguiti dei lavori di consolidamento della cupola e forse, come già accennato, fu realizzata la moderna porta d'ingresso principale[12][28]: venne anche demolita la casa del sacrestano, che era situata verso il moderno palazzo Malinverni[26]. Il 12 novembre 1850 una commissione creata dal governo austriaco su proposta del prevosto di San Magno, e formata dai pittori Francesco Hayez e Antonio de Antoni e dallo scultore Giovanni Servi, scrisse una relazione che aveva la finalità di compiere un sondaggio per valutare la possibilità di realizzare un restauro della basilica, ipotesi che poi non ebbe seguito[26]. Nel 1888 fu organizzato un altro restauro, che non venne però approvato dalla Conservazione dei Monumenti per la Lombardia[28]. Il primo restauro che andò in porto, resosi necessario per rimediare ai danni causati da un ciclone che colpì Legnano il 20 luglio 1910, fu poi eseguito dal 1911 al 1914[29].

Durante la risistemazione avvenuta dal 1911 al 1914 vennero realizzati degli importanti lavori che coinvolsero l'intera basilica, opere murarie comprese: nello specifico, per quanto riguarda queste ultime, vennero rifatti il tetto e la facciata con la chiusura delle murature sottotetto, e furono allungate di una campata le cappelle che danno verso piazza san Magno, rimuovendo le porte d'ingresso e le finestre realizzate dal Richini nel 1610[29]. Eliminata l'antica facciata, vennero realizzate delle nuove porte d'ingresso che furono impreziosite, rispettivamente, da tre timpani[29]. Da un punto di vista estetico, furono eliminate le aggiunte barocche del Richini, vennero tolte le cornici secentesche che impreziosivano le aperture circolari del tamburo[12] e furono realizzate le lesenature sulla parte esterna della basilica, decorazioni che richiamano le forme e le linee dell'interno[30]. Nell'occasione furono anche realizzati i graffiti della facciata e vennero sostituiti gli infissi delle finestre[10][29]. Da un punto di vista estetico, queste modifiche effettuate sull'esterno della basilica non hanno raggiunto l'elevato livello artistico degli interni[30].

È di questi anni l'interramento dell'Olonella, che scorreva a est della basilica[10]. Con la sua eliminazione è stata permessa una visuale della basilica quasi a 360°, con un cospicuo guadagno per l'osservatore, che può così meglio cogliere la struttura a pianta centrale dell'edificio: l'unica visuale che non è completamente fruibile è quello verso sud per la presenza, un tempo, delle canoniche cinquecentesche e poi del moderno centro parrocchiale di San Magno[10].

Nel 1909 fu invece edificata la nuova sacrestia[28]. L'anno precedente la basilica perse cinque arazzi realizzati tra il 1550 e il 1560 e creati da una manifattura specializzata di Bruxelles che rappresentavano le Storie di Elia e Eliseo e che furono ceduti alle Civiche raccolte d'arte applicata del Castello Sforzesco di Milano, dove sono state poi esposti[31]. La loro vendita fu decisa per finanziare i già citati lavori di ristrutturazione eseguiti dal 1911 al 1914[11].

La piazza di fronte alla basilica, intitolata in un primo momento a Umberto I di Savoia, re d'Italia dal 1878 al 1900, fu dedicata a san Magno dopo la seconda guerra mondiale[32]. La basilica fu restaurata nuovamente dal 1963 al 1964[29]: durante questi lavori venne rifatto il tetto e fu realizzata una seconda copertura sopra l'altare maggiore[28]. Inoltre furono ristrutturati i resti del campanile romanico dell'antica chiesa di San Salvatore e vennero rifatti gli intonaci esterni a graffito[28].

L'intitolazione e la denominazione

Magno di Milano, a cui è intitolata la chiesa legnanese, ritratto nella parte degli affreschi di Bernardino Lanino che si trova sulla colonna di destra della cappella maggiore
Un'ipotesi che spiega l'intitolazione della basilica a Magno di Milano si riallaccia ad alcuni avvenimenti accaduti qualche decennio dopo la caduta dell'Impero romano d'Occidente[33]. Nel 523 l'imperatore bizantino Giustino I promulgò un editto contro gli ariani: come risposta il re degli Ostrogoti Teodorico, che era di fede ariana, iniziò a perseguitare i cattolici uccidendo e imprigionando anche personalità religiose di rilievo. Alla morte di Teodorico, sul trono degli Ostrogoti, si sedette il più tollerante Atalarico: grazie al nuovo re, e all'intercessione di Magno di Milano, arcivescovo meneghino poi proclamato santo, molti prigionieri furono liberati.

Dato che queste persecuzioni toccarono anche Legnano, i suoi abitanti decisero di intitolare a san Magno prima l'abside centrale dell'antica chiesa di San Salvatore, poi la parrocchia, che venne creata il 24 dicembre 1482 con il nome di "parrocchia di San Magno e San Salvatore"[11], e infine la nuova chiesa: san Magno divenne in seguito anche santo patrono del comune di Legnano.

Per quanto riguarda il nome, la basilica legnanese era originariamente conosciuta come "chiesa di San Magno"[11]. Il 7 agosto 1584, in occasione del trasferimento della prepositura da Parabiago a Legnano, cambio di sede decretato dal cardinal Carlo Borromeo, arcivescovo di Milano, l'edificio religioso mutò nome in "chiesa prepositurale di San Magno" e il parroco di San Magno acquisì il titolo di prevosto[11].

Il trasferimento della prepositura da Parabiago a Legnano (da cui conseguì, tra l'altro, anche la creazione dell'omonima pieve) fu dettato da vari motivi: dal maggiore numero di abitanti del borgo legnanese, al fatto che la chiesa di San Magno fosse più grande della chiesa parabiaghese dei Santi Gervasio e Protasio, dalla presenza dell'ospizio legnanese di Sant'Erasmo e dalla disponibilità, a Legnano, di maggiori risorse, anche economiche, nonché dalla presenza nel borgo legnanese di diverse strutture ecclesiastiche, tra cui alcuni conventi[11].

A fronte dello spostamento della prepositura, i parabiaghesi si appellarono al papa, ma senza successo, visto l'avallo del decreto arcivescovile da parte della Curia romana, che avvenne nel 1586[34]. Acquisita ufficialmente rilevanza anche dalle gerarchie ecclesiastiche più importanti, da questo secolo in poi, la chiesa legnanese iniziò ad essere anche chiamata, per sottolinearne il rilievo, "collegiata di San Magno"[11]. In questo contesto, nel 1591, la moderna piazza San Magno, come risulta da un documento, venne ampliata acquisendo un terreno appartenente alla famiglia Lampugnani:

«[…] essendosi comperata altra area da Gabrio Lampugnani venne nel 1591 ai 16 di marzo ampliata; poiché dapprima invece di rivolgersi verso ponente, dirigevasi verso tramontana. Partendo dal piano della Prepositurale[N 3] giungeva al piazzaletto delle armi[N 4] impropriamente detto, in faccia alla casa Comunale […]»
(Note dell'archivio parrocchiale di San Magno[11])

Il 19 marzo 1950, con una bolla pontificia, papa Pio XII elevò la chiesa prepositurale di San Magno a basilica romana minore, da cui discese la moderna denominazione[11].

Le origini bramantesche
Le fonti

La basilica di San Magno in una foto della prima parte del XIX secolo
Il primo documento che menziona Donato Bramante come architetto della basilica di San Magno è uno scritto di Federico Borromeo, all'epoca arcivescovo di Milano, che è collegato alla sua visita pastorale effettuata a Legnano nel 1618, un cui stralcio recita:

(latino)
«[…] Pulchra quidem est huius ecclesiae structura quae insignis Architecti Bramantis arte in fastigium excitata conspicitur eaque ob id pulchrum item atque visu venustum exigit frontispicium, ideo fiat illud ex politis lapidibus cum nitiis, statuis, coronidibus et pyramidibus aliisque ad speciem faventibus […]»
(italiano)
«È notevole l'architettura di questa chiesa, che è stata interamente progettata dall'insigne architetto Bramante. Questa chiesa necessita di una facciata altrettanto bella e che soddisfi esteticamente la sua vista. La si dovrà pertanto realizzare utilizzando marmi pregiati prevedendo nicchie, statue, pinnacoli e altri elementi decorativi, e tutto quanto necessario per aumentarne la bellezza.»
(Stralcio del documento relativo alla visita pastorale effettuata a Legnano nel 1618 dal cardinal Federico Borromeo[35])

Federico Borromeo fu anche un grande esperto d'arte, nonché contemporaneo del Richini: con quest'ultimo il cardinal Borromeo ebbe, tra l'altro, anche un legame molto stretto[27]. I lavori sulla parte esterna della basilica, menzionati dal cardinal Borromeo nel sopracitato stralcio, non vennero poi eseguiti, se non qualche secolo dopo con tutt'altro stile[35].

Il secondo documento che assegna la paternità dei disegni propedeutici al celebre artista urbinate è la già citata opera del 1650 di Agostino Pozzo, un cui stralcio riporta che:


La basilica di San Magno nel 1901, prima della costruzione di palazzo Malinverni, destinato poi a municipio. Sulla destra si vede l'antica canonica del Cinquecento in seguito demolita
«[…] Questa fabbrica è dissegno, per quello si tiene, di Bramante, architetto de' più famosi habbi hauto la christianità, è questa fabbrica molto riguardevole a cinque la mira attesa la bella proprotione ella è in ottavo, et quadrata, e di presente con sette altari, in tal modo disposti che uno non è d'alcun impedimento all'altro. È fatta in volto con le nize sotto per porvi le statue, havea altre volte in faccia una sol porta sopra la quale si legò qui versi positivi l'anno 1518 d'Alberto Bosso[N 5] qual viveva in quei tempi facendo schola di grammatica[N 6] in Legnano ove anche morto fu sepolto […]»
(Agostino Pozzo in Storia delle chiese di Legnano, anno 1650[36])

Sul testo I capi d'arte di Bramante da Urbino nel Milanese, redatto nel 1870 dallo storico dell'arte Carlo Casati, è riportato che uno stralcio di un manoscritto di fine XVIII secolo redatto da Venanzio De Pagave e intitolato Vita di Bramante recita:

«[…] Bramante ha disegnati ed eretti anche nei borghi principali del Ducato di Milano altri santuari, e tra questi sono la chiesa maggiore nel borgo di Legnano dedicata a san Magno. […] Mi riuscì dopo molte ricerche praticate ripetutamente, di rinvenire presso il signor ingegner camerale Giuseppe Ricchini, il disegno di detta chiesa, sopra cui sta scritto: "chiesa delle Grazie in Legnano. Il disegno è di Bramante, ma vi lavorò in seguito l'ingegner Francesco Maria Ricchini […]»
(Vita di Bramante di Venanzio De Pagave[37])

Evidentemente la menzione della "chiesa delle Grazie in Legnano" è un refuso, visto che il progetto menzionato e circostanziato sul documento, come accennato in precedenza anche dal Casati, si riferisce alla basilica di San Magno[37].

Tutto ciò farebbe ragionevolmente propendere al reale coinvolgimento del Bramante sul progetto, intervento confermato anche dalla bolla papale del 19 marzo 1950 emessa da papa Pio XII che conferiva alla chiesa legnanese la dignità di basilica romana minore:

«[…] Questo tempio, che risale agli inizi del XI secolo, più volte modificato e infine ricostruito dal geniale architetto Donato Bramante, costituisce un cospicuo ornamento e decoro della città. […] Eleviamo alla dignità e all'onore di Basilica Minore la chiesa consacrata a Dio in nome di S. Magno, nella città di Legnano, posta nel territorio dell'Arcidiocesi milanese, con l'aggiunta di tutti i privilegi liturgici, che a tale titolo le competono. […]»
(Bolla di papa Pio XII del 19 marzo 1950 che elevò la chiesa prepositurale di San Magno a basilica romana minore[11][27])

Le ipotesi degli studiosi

La basilica di San Magno nel 1907. Sulla sinistra si vede palazzo Malinverni in costruzione
Per quanto riguarda l'opinione degli studiosi di arte sulle origini bramantesche della basilica, degno di nota è uno stralcio dell'opera Histoire de l'art pendant la Renaissance di Eugène Müntz, che recita:

(francese)
«[…] de meme qu'un rapide passage de Bramante suffit pour peupler d'une série de merveilles cette dernière province [...] sous son action fécondante, s'élevèrent les superbe églises de Lodi, de Crema, de Saronno, de Legnano […]»
(italiano)
«[…] nello stesso modo in cui il breve soggiorno del Bramante nella provincia [l'Umbria] fu sufficiente per popolare la zona di meraviglie architettoniche […] così, grazie al suo assiduo lavoro, si costruirono le splendide chiese di Lodi, Crema, Saronno e Legnano»
(Eugène Müntz[37])

Più dubbioso è lo storico dell'architettura Arnaldo Bruschi, nella cui opera Bramante ipotizza un eventuale intervento diretto dell'artista urbinate sul progetto di diverse chiese, tra cui su quello dell'edificio sacro principale di Legnano[38].

Altrettanto perplesso è lo storico dell'architettura Luciano Patetta, che suppone un intervento indiretto del Bramante attraverso dei suggerimenti verbali di massima dati ai reali realizzatori del progetto della basilica[39].

Lo studioso di arte lombarda Silvano Colombo, in un suo articolo pubblicato sulla rivista Arte Lombarda, descrive minuziosamente le caratteristiche architettoniche della basilica, ascrivendoli a una semplice evoluzione dell'arte lombarda senza l'intervento diretto del Bramante[40].

Il Bramante e la tempistica di edificazione della basilica
Non ci sono altri documenti che comprovino il fatto che la paternità dei progetti sia ascrivibile all'architetto urbinate: inoltre, secondo le poche fonti disponibili, il Bramante, durante il periodo di costruzione della basilica di San Magno (1504–1513) non si sarebbe trovato a Milano, perciò non avrebbe potuto occuparsi personalmente dell'edificazione della chiesa legnanese[41]. Un'ipotesi vagliata dagli studiosi considera il fatto che il Bramante avrebbe realizzato e poi lasciato i disegni della basilica ai legnanesi, senza dimorare nel borgo, prima che la loro chiesa venisse realizzata: ciò, tra l'altro, non è in contraddizione con quanto scritto da chi dichiara che la paternità dei progetti di massima siano dell'architetto urbinate, vista la tempistica di costruzione della basilica[23].


La basilica di San Magno nei primi decenni del XX secolo. Rispetto all'immagine precedente, che è datata 1907, si possono vedere le modifiche che vennero effettuate alla facciata nel 1914
Altro fatto che farebbe propendere per l'ipotesi bramantesca è lo stile architettonico specifico della basilica legnanese, soprattutto per quanto concerne l'accurato studio dei volumi: esso è ascrivibile, considerando il contesto artistico e architettonico dell'epoca, che era inserito in un più ampio movimento culturale, il cosiddetto Rinascimento lombardo, al soggiorno di Bramante a Milano, che terminò probabilmente nel 1499: questo preciso studio architettonico non è infatti presente, perlomeno in Lombardia, su altre chiese a pianta centrale costruite precedentemente alla basilica legnanese[23]. Inoltre l'anno in cui il Bramante risiedette a Milano è cronologicamente compatibile con la tempistica di realizzazione del progetto, la cui redazione è stata fatta molto probabilmente diversi anni prima dell'inizio dei lavori di costruzione della basilica (4 maggio 1504): i legnanesi iniziarono infatti a programmare la demolizione della chiesa di San Salvatore, e la costruzione di una nuova basilica, quasi dieci anni, nel 1495, visti i problemi strutturali dell'antico luogo di culto medievale, che erano evidenti da decenni[23].

Coincidenza aggiuntiva che potrebbe far pensare all'origine bramantesca della basilica è il quasi contemporaneo completamento della chiesa di Santa Maria delle Grazie di Milano la cui ultimazione, che è datata 1497, venne seguita proprio dal Bramante: la chiesa milanese e la basilica legnanese hanno in comune l'idea architettonica generale, che corrisponde a una croce greca principale a cui sono sovrapposte — agli angoli — altre due croci greche minori[23]. Nel complesso questa struttura prevede un sistema architettonico a tre gradi, che è identico per entrambe le chiese e che è formato dalle cappelle angolari, dalla cappella principale e dal tamburo ottagonale sormontato dalla cupola, con quest'ultima che è sorretta da grandi piloni, i quali separano le cappelle e dai timpani[23]. Ogni ordine architettonico è poi subordinato a quello superiore[23]. Inoltre, il fatto che i volumi architettonici dell'edificio siano praticamente perfetti, avvalora l'ipotesi che la basilica di San Magno possa essere realmente opera del Bramante, sia da un punto di vista cronologico che artistico, e non frutto di un lavoro di un architetto locale[23].

A questo va aggiunta la presenza a Legnano, a cavallo tra il XIV e il XV secolo, di potenti e influenti famiglie nobiliari con cospicui interessi anche a Milano, tra cui i Lampugnani e i Vismara, che finanziarono l'opera e che avrebbero potuto contattare il Bramante: quest'ultimo avrebbe poi deciso di realizzare il disegno della futura basilica convinto da questi importanti casati nobiliari[27].
`